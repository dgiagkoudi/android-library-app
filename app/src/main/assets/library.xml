<library>
    <book>
        <title>38 αστέρια</title>
        <writer>Ιωσηφίνα Λισίτρα</writer>
        <category>Ιστορική λογοτεχνία</category>
        <description>Η "Επιχείρηση Αστέρι" (μία δράση μια θολή ονομασία: κανείς δεν θυμάται γιατί ονομάστηκε έτσι, αν και πιστεύεται ότι το όνομα έκανε νύξη στο σύμβολο των τουπαμάρος, ένα πεντάκτινο αστέρι) είναι η μεγαλύτερη φυγή που σχεδιάστηκε παγκοσμίως σε μία γυναικεία φυλακή. Το "38 αστέρια" είναι, συνεπώς, το αποτέλεσμα των βεβαιοτήτων, των παγίδων και της δασώδους και δυναμικής ιδιότητας της μνήμης. Και είναι η γεμάτη σεβασμό προσπάθεια να κατασκευάσω απ’ έξω, χωρίς να έχω υπάρξει εκεί παρά μόνο με την επίμονη σκέψη κατά τη διάρκεια πολλών χρόνων, ένα ατελές και την ίδια ώρα πιθανό αφήγημα γύρω από το μοναδικό στοιχείο που δεν πρόκειται ποτέ ν’ αλλάξει: στις 30 Ιουλίου 1971, τριάντα οκτώ γυναίκες δραπέτευσαν από τους υπονόμους του Μοντεβιδέο. Και με αυτήν την πράξη άφησαν πίσω τους το σιωπηλό αποτύπωμα ενός γεγονότος, που σήμερα μπορεί να ερμηνευτεί ως αλληγορία πολλών πραγμάτων -της ελευθερίας του σώματος και της σκέψης, της έπαρσης της νεότητας- αλλά που υψώνεται, κυρίως, πάνω σε μια ατομική και ταυτόχρονα συλλογική αναγκαιότητα επιβίωσης.</description>
    </book>
    <book>
        <title>Αγαπημένη</title>
        <writer>Τόνι Μόρισον</writer>
        <category>Κοινωνικό &amp; πολιτικό μυθιστόρημα</category>
        <description>Ατενίζοντας ατρόμητα την άβυσσο της σκλαβιάς, το κλασικό αυτό μυθιστόρημα μεταμορφώνει την Ιστορία σε μια αφήγηση υποβλητική σαν έπος, βίαιη σαν πολεμικό τραγούδι, τρυφερή σαν νανούρισμα. Η Σιθ γεννήθηκε σκλάβα στον Νότο και δραπέτευσε στο Οχάιο, ωστόσο δεκαοκτώ χρόνια αργότερα δεν είναι ακόμη ελεύθερη. Την κατατρύχουν οδυνηρές αναμνήσεις από το Φιλόξενο Σπιτικό, το όμορφο αγρόκτημα που έγινε για την ίδια και τους συντρόφους της ο τόπος της απόλυτης φρίκης. Το καινούργιο της σπίτι το στοιχειώνει το φάντασμα του μωρού της που πέθανε χωρίς όνομα, από τα ίδια της τα χέρια, με μία μονάχα λέξη χαραγμένη στην ταφόπλακα του, να θυμίζει πως κάποτε έζησε: «Αγαπημένη». Ποιητικό και σκληρό, τεντωμένο σαν σχοινί, το μυθιστόρημα εξερευνά το ανεξίτηλο τραύμα της δουλείας με τρόπο που καθηλώνει τον αναγνώστη. Ένα από τα σημαντικότερα βιβλία της νομπελίστριας Τόνι Μόρισον, της πιο τολμηρής γυναικείας φωνής στην αμερικανική πεζογραφία.</description>
    </book>
    <book>
        <title>Ακριβή μου ζωή</title>
        <writer>Άλις Μονρό</writer>
        <category>Λογοτεχνική μυθοπλασία</category>
        <description>Η στιγμή που η ζωή μας αλλάζει για πάντα. Μια τυχαία συνάντηση, μια πράξη που δεν έγινε, ένα απλό γύρισμα της μοίρας. Οι ήρωες των διηγημάτων της Άλις Μονρό, είναι άνθρωποι απλοί, καθημερινοί, με τα ψεγάδια και τα λάθη του ο καθένας, είναι εν ολίγοις, και αυτή τη φορά, εντελώς ανθρώπινοι. Ένας στρατιώτης που επιστρέφει στην πατρίδα από τον πόλεμο και αποφεύγει με απροσδόκητο τρόπο και για ανεξήγητο λόγο να δει τη μνηστή του. Μια πλούσια κληρονόμος που έρχεται αντιμέτωπη με τον εκβιασμό. Μια μητέρα που διαπράττει μοιχεία πλάι στο παραμελημένο παιδί της. Ένας πατέρας τσακισμένος από τις ενοχές. Φωτισμένες από τη διορατικότητα και το απαράμιλλο αφηγηματικό χάρισμα της Καναδής νομπελίστριας, οι «μικρές ζωές» των «μικρών» αυτών ανθρώπων, στο αγαπημένο της επαρχιακό σκηνικό γύρω από τη λίμνη Χέρον του Οντάριο και με τον ήχο του τρένου σχεδόν σταθερά στο βάθος, σαν μουσική υπόκρουση, αιφνιδιάζουν με την απρόσμενη, παράξενη, ενίοτε επικίνδυνη τροπή τους. Και στο τέλος της συλλογής, οι τέσσερις αυτοβιογραφικές ιστορίες, τέσσερα παραμύθια παιδικής ηλικίας που, σύμφωνα με τα λόγια της ίδιας της Μονρό, είναι «τα πρώτα και τελευταία και τα κοντινότερα πράγματα που έχω να πω για τη δική μου ζωή».</description>
    </book>
    <book>
        <title>Αμίλητα, βαθιά νερά</title>
        <writer>Ρέα Γαλανάκη</writer>
        <category>Λογοτεχνική μυθοπλασία</category>
        <description>Το βιβλίο αναψηλαφεί την πιο γνωστή, αλλά και την πιο αποσιωπημένη απαγωγή της Κρήτης. Πρόκειται για την «Απαγωγή της Τασούλας», που συνέβη το 1950 στο Ηράκλειο, φέρνοντας σε εμπόλεμη σχεδόν κατάσταση δύο μεγάλες οικογένειες, δύο πολιτικά κόμματα, την ανατολική με τη δυτική Κρήτη. Εξαιτίας αυτής της απαγωγής συγκρούστηκαν βίαια ο άγραφος κώδικας τιμής με τους νόμους της σκληρής μετεμφυλιακής Ελλάδας. Υπήρξε η μόνη ερωτική υπόθεση που προκάλεσε την άρση εννέα άρθρων του Συντάγματος, την επιβολή στρατιωτικού νόμου και την προληπτική λογοκρισία του Τύπου, την κήρυξη του Ψηλορείτη σε νεκρή ζώνη από τον στρατό. Η ιστορία πάθους - πένθους επιβίωσε σαν θρύλος, σαν ψίθυρος, σαν μια μεγάλη νοσταλγική λαϊκή φαντασίωση, σαν άγος μιας πόλης και μιας εποχής. Η ανάθεσή της με τούτο το μυθιστορηματικό χρονικό στα «φάρμακα» της τέχνης επιζητεί την κάθαρση, καθώς ανασηκώνεται η άκρη του πέπλου με το άνοιγμα του αρχείου του Κώστα Κεφαλογιάννη ή Κουντόκωστα, αλλά και με τη διερεύνηση όλων των υπόλοιπων πηγών.</description>
    </book>
    <book>
        <title>Από τα βουνά της Δεσκάτης στα ανθρακωρυχεία του Βελγίου</title>
        <writer>Κατερίνα Δρομπούρα</writer>
        <category>Ιστορική λογοτεχνία</category>
        <description>"...Την επόμενη μέρα πιάσαμε δουλειά στα 800 μέτρα βάθος. Στο ασανσέρ κατεβήκαμε όλοι αγκαλιασμένοι... Λέγαμε να κάνουμε κουράγιο, γιατί ο σκοπός όλων μας ήταν να μείνουμε λίγα χρόνια, να μαζέψουμε χρήματα και να γυρίσουμε στη Δεσκάτη... Η ξενιτιά ήταν αίμα για μας... Κανένας γονιός να μην αποχωρίζεται το παιδί του..." Μια έρευνα για τη μετανάστευση από τη Δεσκάτη και τη ζωή των μεταναστών στο Βέλγιο, τις δεκαετίες του '50 και του '60. Ογδόντα εννέα άνθρωποι έφυγαν από τα βουνά της Δεσκάτης για τα ανθρακωρυχεία του Βελγίου. Μέσα από τις αφηγήσεις των ίδιων των μεταναστών ή μελών της οικογένειάς τους, ξεδιπλώνονται οι προσωπικές τους ιστορίες, οι συνθήκες ζωής στη Δεσκάτη εκείνο τον καιρό, ο νέος κόσμος που συνάντησαν στο Βέλγιο, οι προκλήσεις μιας καλύτερης ζωής αλλά και το τίμημα της ξενιτιάς και της σκληρής δουλειάς στα ανθρακωρυχεία. Οι αφηγήσεις, αδιαμεσολάβητες, παραστατικές και αληθινές, καταγράφουν, αποκαλύπτουν και ερμηνεύουν το φαινόμενο της μετανάστευσης, διατηρώντας τη συλλογική μνήμη και συμπληρώνοντας το κεφάλαιο της μεταναστευτικής ιστορίας της Δεσκάτης.</description>
    </book>
    <book>
        <title>Βαθύ το σκοτάδι πριν την αυγή</title>
        <writer>Ελένη Πριοβόλου</writer>
        <category>Σύγχρονη λογοτεχνία</category>
        <description>Το φως του Διαφωτισμού βρίσκει την Ελλάδα μέσα στο σκοτάδι της οθωμανικής σκλαβιάς. Τα χρόνια αυτά, στην Ακαρνανία, γεννιέται και ανδρώνεται ο Χριστόδουλος Παμπλέκης. Ορφανός από μάνα και σημαδεμένος από την ευλογιά, βρίσκει διέξοδο στα γράμματα, στο ναρθηκοσχολείο ενός μοναστηριού. Ο πατέρας, επικηρυγμένος κλεφταρματολός, ύστερα από σύγκρουση με τουρκικό σώμα, αναγκάζεται να τον πάρει μαζί του και να φύγουν μακριά από τον τόπο τους, σε μια περιπλάνηση στα βουνά. Εκεί πέφτουν σε παγίδα και συλλαμβάνονται. Το παιδί γίνεται μάρτυρας της θανάτωσης του πατέρα του, ενώ το ίδιο σέρνεται στο σκλαβοπάζαρο. Η τύχη το ρίχνει στα χέρια ενός γραικού άρχοντα και η ζωή του αλλάζει για πάντα. Από το Ξηρόμερο, το Λιτόχωρο, τη Ραψάνη και τα Βρανιανά, έως την Αθωνιάδα Ακαδημία, τη Βενετία, τη Βιέννη και τη Λειψία, ο Χριστόδουλος θα εξελιχθεί σε κορυφαίο δάσκαλο του Νεοελληνικού Διαφωτισμού, θα συγκρουστεί με το καθεστώς της θεοκρατίας, θα διωχθεί και θα αφοριστεί. Ένα μυθιστόρημα για την αναζήτηση της ατομικής ελευθερίας και συνάμα μια ανθρώπινη τραγωδία, την εποχή που ο Ρωμιός αγκομαχούσε υπό το βάρος του οθωμανικού ζυγού, ενώ στην Ευρώπη ο κόσμος είχε αρχίσει να μεταμορφώνεται.</description>
    </book>
    <book>
        <title>Βουκαμβίλια ποπ</title>
        <writer>ΜΚΧ</writer>
        <category>Ποίηση</category>
        <description>Κάποτε μας νότισε το ίδιο γρασίδι πλέον σε συναντώ τυχαία και μου χαμογελάς νομίζοντας πως είμαστε πλυμένα και καθαρά απλωμένα στα σκοινιά του ακάλυπτου και έτσι όπως με φαντάζεσαι τεντωμένη και ατσαλάκωτη δεν βρίσκω τον τρόπο να σου πω πως νιώθω μήνες να σκονίζομαι ξεχασμένη κάτω από το κρεβάτι σου.</description>
    </book>
    <book>
        <title>Γυναίκες επιστολογράφοι</title>
        <writer>Μαριάννα Θωμά</writer>
        <category>Ιστορική λογοτεχνία</category>
        <description>Οι σωζόμενες σε πάπυρο και όστρακα επιστολές της ελληνορωμαϊκής και βυζαντινής Αίγυπτου έχουν επισύρει το ενδιαφέρον της έρευνας ήδη από τις αρχές του 20ού αιώνα. Πρόκειται σχεδόν αποκλειστικά για κείμενα της πραγματικής ζωής που εξυπηρετούν καθημερινές ανάγκες και χωρίς να είναι μέρος της λογοτεχνικής παραγωγής της αρχαιότητας εγείρουν λογοτεχνικές αξιώσεις. Εξίσου έντονο ενδιαφέρον έχει παρατηρηθεί σχετικά με τη θέση και τον ρόλο της γυναίκας στην οικονομία, την κοινωνία και τους θεσμούς στον αρχαίο κόσμο. Οι μελέτες αναπτύχθηκαν ιδιαίτερα στο πλαίσιο της ακμής των Σπουδών Φύλου (Gender Studies) κατά την τελευταία τριακονταετία οι οποίες εστιάζουν στη μελέτη της θέσης και της ζωής της γυναίκας και του ρόλου του φύλου στις ποικίλες πτυχές της ζωής. Μια περιοχή όμως που έχει διαφύγει της προσοχής της επιστημονικής έρευνας είναι αφενός το θέμα των κινήτρων και των σκοπών που ωθούσαν τις γυναίκες να συντάξουν επιστολές και αφετέρου των προβλημάτων που αυτές προσπαθούσαν να επιλύσουν με τη συγγραφή των κειμένων αυτών.</description>
    </book>
    <book>
        <title>Δημόσιοι υπάλληλοι γένους θυληκού</title>
        <writer>Έφη Αβδελά</writer>
        <category>Δοκίμιο / Μελέτη</category>
        <description>Η μελέτη που παρουσιάζεται εδώ αναφέρεται σε μια διαδικασία ιστορικά προσδιορισμένη και κοινωνικά καθοριστική: την είσοδο των γυναικών στην αγορά εργασίας. Η διαδικασία αυτή, άμεσα συναρτημένη με την εξάπλωση των μισθωτών σχέσεων, εμφανίζεται σε όλες τις χώρες που συγκεντρώνουν κάποια ορισμένη χρονική στιγμή τους απαραίτητους όρους για την εκκίνησή της. Συγχρόνως όμως παρουσιάζει διαφορετικά χαρακτηριστικά, ανάλογα με τον τύπο οικονομικής ανάπτυξης και κοινωνικών σχέσεων που προσιδιάζει σε κάθε κοινωνικό σχηματισμό. Έτσι στην Ελλάδα η διαδικασία ξεκινά πιο αργά από ό,τι αλλού, μόλις στα τέλη του 19ου αι., για να γνωρίσει κάποια σχετική διεύρυνση από τον επόμενο αιώνα. Σε κάθε περίπτωση πάντως, η είσοδος των γυναικών στην αγορά εργασίας συνεπάγεται νέους τύπους σχέσεων ανάμεσα στα φύλα, έξω από τον συνηθισμένο τόπο συνάντησής τους, την οικογένεια. Το περιεχόμενο των σχέσεων που συνάπτουν οι άντρες και οι γυναίκες στον νέο επίκοινο κοινωνικό τους χώρο, τις μισθωτές σχέσεις, καθώς και οι μορφές που ενδύεται στο εσωτερικό αυτού του χώρου ο καταμερισμός της εργασίας κατά φύλα αποτελούν το ερευνητικό πεδίο στο οποίο εγγράφεται η εργασία αυτή. Με άλλα λόγια, αντικείμενο της μελέτης είναι οι μορφές του καταμερισμού της εργασίας κατά φύλα στο εσωτερικό των μισθωτών σχέσεων σε έναν συγκεκριμένο ιστορικό τόπο και χρόνο.</description>
    </book>
    <book>
        <title>Δημόσιος καιρός</title>
        <writer>Κική Δημουλά</writer>
        <category>Ποίηση</category>
        <description>«ΚΑΙ ΟΜΩΣ ΚΙΝΕΙΤΑΙ»: Σήκω μέρα. Νίψου έτοιμο το πρωινό σου σερβιρισμένος ο κόσμος φρέσκος μόλις τον έκοψαν από το δέντρο του ύπνου. Πάρε μαζί σου και τ' όνειρό του για μεσημεριανό σου. Κράτα λίγο και για το σούρουπο θα πεινάσεις θα 'ναι τα τρόφιμα κλειστά. Μόνο συγκράτησε όσο μπορείς την επιδεικτική φιλάρεσκη εξάπλωσή σου. Αφού ξέρεις η πίσω μεριά ενός βουνού ένα φού να σου κάνει έσβησες πας.</description>
    </book>
    <book>
        <title>Δοκίμια φιλοσοφικής αισθητικής</title>
        <writer>Αναστασία Δήμου-Τζαβάρα</writer>
        <category>Δοκίμιο / Μελέτη</category>
        <description>Στο βιβλίο παρουσιάζονται τεκμηριωμένες σκέψεις για την επιρροή που δέχθηκε κατά τη γνώμη της συγγραφέως η ποίηση του Κωνσταντίνου Καβάφη από τη φιλοσοφία του Ηρακλείτου, καθώς και απόψεις του Αριστοτέλη σχετικές με την τέχνη, την παραγωγή, την επιστήμη και την τεχνική. Κατατίθενται επίσης σκέψεις σχετικά με τη διαδικασία της δημιουργίας των καλλιτεχνημάτων, αναφέρονται απόψεις του Μάρτιν Χάιντεγγερ και του Φρειδερίκου Νίτσε για τη σημασία των έργων τέχνης, για τη γένεση της καλλιτεχνικής παρόρμησης και για τη σχέση τέχνης-επιστήμης. Περιλαμβάνονται κάποιες διαγνώσεις του Νικολά Μπουριό (ενός σύγχρονου θεωρητικού της τέχνης) για τη διαδραστική σχέση των εικαστικών καλλιτεχνημάτων με το φιλοθεάμον κοινό, καθώς και βασικές θέσεις του Αμερικανού φιλόσοφου Τζων Ντιούι σχετικά με το φαινόμενο της τέχνης. Τέλος, περιέχονται προτάσεις για μια αναδιαμόρφωση της Αισθητικής ως γνωστικού υλικού, το οποίο διδάσκεται σε ορισμένες Σχολές της Ελληνικής Τριτοβάθμιας Εκπαίδευσης.</description>
    </book>
    <book>
        <title>Εντολή</title>
        <writer>Διδώ Σωτηρίου</writer>
        <category>Ιστορική λογοτεχνία</category>
        <description>Η «Εντολή» της Διδώς Σωτηρίου είναι ένα βιβλίο πολιτικής λογοτεχνίας με καυτά βιώματα. Ζωντανεύει μυθιστορηματικά τις περιπέτειες της μεταπελευθερωτικής Ελλάδας (1944-1952), που δεν έπαψε να ‘χει τη μοίρα του Σίσυφου. Με πλαίσιο το χρονικό της σύλληψης, της δίκης και της εκτέλεσης του Κωστή, ενός παλικαριού που δεν αργούμε να μάθουμε πως είναι ο Νίκος Μπελογιάννης, παρακολουθούμε με σφιγμένη ανάσα να γκρεμίζονται στο χάος οι προσδοκίες, τα όνειρα και οι θυσίες του ελληνικού λαού για να στεριώσει το δρόμο του ο ιμπεριαλισμός στην Ανατολική Μεσόγειο. Εφιαλτικές πλεκτάνες ξένων και εγχώριων μυστικών υπηρεσιών, αντικομμουνιστική υστερία, δίκες, εκτελέσεις, τρόμος με στόχο το διαμελισμό των δημοκρατικών δυνάμεων. Η θυσία του Μπελογιάννη. Η αλήθεια για τον Πλουμπίδη. Τα λάθη της Αριστεράς και του Κέντρου. Ντοκουμέντα γνωστά και ντοκουμέντα που πρώτη φορά βλέπουν το φως της δημοσιότητας. Η «Εντολή» χαρακτηρίστηκε σαν «συνταραχτικό μεγάλο έργο, πολιτικής ευθύνης». «Γραμμένο αντικειμενικά, τεκμηριωμένα και γι’ αυτό πειστικά, με μπρεχτικής μορφής αποστασιοποίηση, είναι τελικά ένας ύμνος στην παλικαριά, στον πατριωτισμό και στην εντιμότητα της περήφανης γενιάς της Αντίστασης που σφαγιάστηκε»</description>
    </book>
    <book>
        <title>Η ιστορία της θεραπαινίδας</title>
        <writer>Μάργκαρετ Άτγουντ</writer>
        <category>Κοινωνικό &amp; πολιτικό μυθιστόρημα</category>
        <description>Η Δημοκρατία της Γαλαάδ προσφέρει στην Τουφρέντ μόνο μία επιλογή: την αναπαραγωγή. Αν παρεκκλίνει απ' τον σκοπό της, θα καταλήξει, όπως όλοι οι αντιφρονούντες, κρεμασμένη στο Τείχος, ή θα σταλεί στις Αποικίες, όπου θα βρει αργό και μαρτυρικό θάνατο από ραδιενέργεια. Αλλά ακόμα κι ένα απολυταρχικό καθεστώς δεν μπορεί να αφανίσει τον πόθο - ούτε της Τουφρέντ ούτε και των δύο ανδρών απ' τους οποίους κρέμεται η μοίρα της. Μια μεγαλοφυής, συγκλονιστική δυστοπία για το κακό που παραμονεύει στην ανθρώπινη φύση, Η ΙΣΤΟΡΙΑ ΤΗΣ ΘΕΡΑΠΑΙΝΙΔΑΣ διαβάζεται και σαν σκοτεινό χρονικό μιας εναλλακτικής πραγματικότητας ή σαν σπαραχτική μαρτυρία για τη θέση της γυναίκας στον σύγχρονο κόσμο.</description>
    </book>
    <book>
        <title>Η Κάδμω</title>
        <writer>Μέλπω Αξιώτη</writer>
        <category>Λογοτεχνική μυθοπλασία</category>
        <description>"Η Κάδμω" (1972) είναι το κύκνειο άσμα της Μέλπως Αξιώτη (1903-1973), στο οποίο καταγράφεται η αγωνία της εξόριστης κεντρικής ηρωίδας να κρατήσει ζωντανή τη μνήμη της γλώσσας και της πατρίδας της. Το εμβληματικό αυτό έργο είναι ένας πικρός απολογισμός ζωής της συγγραφέως: τα παιδικά χρόνια στη Μύκονο, τα προπολεμικά χρόνια στην Αθήνα, η εποχή που πρωτογράφει λογοτεχνία, η Κατοχή, τα δύσκολα χρόνια της εξορίας, η χαρά της επιστροφής και η επακόλουθη απογοήτευση, η μοναξιά, η ιλιγγιώδης αίσθηση του τέλους. Στον συγκινητικό αυτό λόγο εις εαυτόν, πολλοί από τους ήρωες που εμφανίζονται στα προηγούμενα βιβλία της Αξιώτη συντροφεύουν την Κάδμω στη μοναξιά της. Το ίδιο το κείμενο ανοίγει ένα μαγικό παράθυρο στο γίγνεσθαι της αφήγησης, ενώ μέσα από μια ελεύθερη όσο και συναρπαστική γραφή η συγγραφέας συναντά τα προπολεμικά έργα της και αναστοχάζεται τη ζωή της.</description>
    </book>
    <book>
        <title>Η πιανίστρια</title>
        <writer>Ελφρίντε Γέλινεκ</writer>
        <category>Κοινωνικό &amp; πολιτικό μυθιστόρημα</category>
        <description>Βαθύ πάθος, καταπιεσμένη σεξουαλικότητα και εναλλαγή έρωτα και μίσους για τη μητέρα της κυριαρχούν στη ζωή της Έρικα Κόχουτ, καθηγήτριας πιάνου στο Ωδείο της Βιέννης. Ενώ η μητέρα της την περιμένει, η Έρικα Κόχουτ παίρνει σβάρνα τα πορνομάγαζα της Βιέννης, αναζητώντας πρόσκαιρη ηδονή. Μέσα σ' αυτή την πιεστική ατμόσφαιρα κάνει την εμφάνισή του ο Βάλτερ Κλέμερ, σπουδαστής μουσικής και γυναικάς. Καθώς η σχέση δασκάλας - μαθητή βυθίζεται σε ιλιγγιώδη στρόβιλο, η Γέλινεκ ζωγραφίζει τη φρικιαστική εικόνα μιας γυναίκας που κατατρώγεται από την έκσταση της αυτοκαταστροφής. Μπεστ σέλερ στη Γερμανία, το βιβλίο «Η πιανίστρια» μεταφράστηκε σε πολλές γλώσσες, ενώ έγινε και κινηματογραφική ταινία.</description>
    </book>
    <book>
        <title>Η Συβαρίτισσα</title>
        <writer>Λιλή Ζωγράφου</writer>
        <category>Σύγχρονη λογοτεχνία</category>
        <description>Νά την λοιπόν τη Συβαρίτισσά μου έτοιμη να την αγαπήσετε όπως και γώ. Την κυοφορούσα τρία χρόνια και είκοσι επτά αιώνες ώσπου την είδα να γεννιέται στους κήπους της Σύβαρης. Κείνης της αποικίας των Αχαιών από τις πρώτες που αναστήθηκαν στα νότια της Ιταλίας γύρω στα 725 π.Χ. μια πόλη κράτος πάμπλουτη, δημοκρατική, με ειρηνόφιλη συνείδηση κι ευτυχισμένο λαό. Πόλη λιχούδα, λαίμαργη, φιλήδονη, φιλόμουση, γεμάτη σεβασμό για την ελευθερία των ανθρώπων και τους πολίτες γεμάτους σεβασμό για τον πλησίον τους. Εκεί ανακάλυψα την πάναγνη της ελευθερίας Ελένη ασημάδευτη ακόμη, πριν την καταχωρίσει ο Ησίοδος στους ένοχους γιατί γεννήθηκε γυναίκα. Ανέγγιχτη από τη μισαλλοδοξία του αντρικού ρατσισμού γιατί αυτή γεννά. Πριν ο φονικός Δράκων καταδικάσει την αυτοδιάθεση του σώματός της βαφτίζοντας την μοιχεία και πλαστογραφηθεί η πολυγαμική Πηνελόπη με τους σαράντα εραστές στην ανέραστη υφάντρα του έπους.</description>
    </book>
    <book>
        <title>Η υπέροχη φίλη μου</title>
        <writer>Έλενα Φερράντε</writer>
        <category>Σύγχρονη λογοτεχνία</category>
        <description>Ένα σύγχρονο αριστούργημα από την πιο δημοφιλή Ιταλίδα συγγραφέα της εποχής μας. Η υπέροχη φίλη μου, το πρώτο βιβλίο της Τετραλογίας της Νάπολης, είναι η ιστορία της Έλενας και της Λίλας, μια ιστορία που ξεκινά τη δεκαετία του '50 με φόντο μια φτωχογειτονιά της Νάπολης. Η συγγραφέας καταδύεται στην περίπλοκη φύση της φιλίας των δύο κοριτσιών που από έφηβες γίνονται γυναίκες, ακολουθώντας βήμα βήμα την εξέλιξη καθεμιάς ξεχωριστά, τον τρόπο που η μία επηρεάζει την άλλη, τα συναισθήματα που ανά τις δεκαετίες τις βοηθούν να χτίσουν μια ουσιαστική, ακλόνητη σχέση. Με απαράμιλλο στιλ και αψεγάδιαστη, σχολαστική ματιά η Φερράντε σε μια καθηλωτική αφήγηση ξεδιπλώνει μέσα από την ιστορία μιας φιλίας την ιστορία μιας γειτονιάς, μιας πόλης κι εντέλει ενός έθνους που βιώνει κοσμοϊστορικές αλλαγές με το πέρασμα των δεκαετιών. «Και τελικά το πραγματικό θέμα της Φερράντε είναι το περιθώριο που έχει ο καθένας από μας, τόσο μεγάλο και τόσο ελάχιστο, να διαμορφώσει ο ίδιος την ύπαρξή του. Κι αυτό το περιθώριο εξετάζει από κάθε του άποψη, πολιτική, προσωπική, υπαρξιακή. Κατά βάθος αυτή η Τετραλογία της Νάπολης θα μπορούσε να ονομαστεί η τετραλογία της ελευθερίας»(Le Monde des Livres)</description>
    </book>
    <book>
        <title>Η ώρα του αστεριού</title>
        <writer>Κλαρίσε Λισπέκτορ</writer>
        <category>Λογοτεχνική μυθοπλασία</category>
        <description>"Αν ο Κάφκα ήταν γυναίκα. Αν ο Ρίλκε ήταν μία Εβραία-Βραζιλιάνα που γεννήθηκε στην Ουκρανία. Αν ο Ρεμπώ ήταν μητέρα, αν είχε ζήσει μέχρι τα πενήντα. Αν ο Χάιντεγκερ είχε καταφέρει να πάψει να είναι Γερμανός, αν είχε γράψει το Βιβλίο της Γης. Γιατί αναφέρω αυτά τα ονόματα; Για να προσπαθήσω να περιγράψω μια περιοχή. Κάπου εκεί βρίσκεται η περιοχή όπου γράφει η Κλαρίσε Λισπέκτορ. Εκεί όπου ανασαίνουν τα πιο απαιτητικά έργα, εκείνη ανοίγει το δρόμο της. Πέραν της κατανόησης, βήμα το βήμα, βουτάει τρέμοντας στο ακατανόητο τρομακτικό βάθος του κόσμου, εκεί όπου το υπερευαίσθητο αυτί τεντώνεται για να συλλάβει ακόμα και τον ήχο των άστρων, ακόμα και την ανεπαίσθητη τριβή των ατόμων, ακόμα και τη σιωπή ανάμεσα σε δύο καρδιοχτύπια. Γυναίκα-φύλακας, νυχτερινό φως του κόσμου. Εκείνη δεν γνωρίζει τίποτα. Δεν διάβασε τους φιλοσόφους. Και παρ' όλα αυτά κάποιες φορές θα ορκιζόσουν πως τους ακούς να μουρμουρίζουν μέσα στα δάση της".</description>
    </book>
    <book>
        <title>Η woke ατζέντα του μεσοπολέμου 2025</title>
        <writer>Εύα Γανίδου</writer>
        <category>Δοκίμιο / Μελέτη</category>
        <description>Η woke ατζέντα του Μεσοπολέμου είναι μια πραγματική ατζέντα για το 2025. Σε κάθε μήνα του έτους αντιστοιχεί μία από τις δώδεκα ιστορίες που αλιεύθηκαν μετά από έρευνα στις αθηναϊκές εφημερίδες του Μεσοπολέμου και έχουν ως ήρωες και ηρωίδες queer υποκείμενα ή μέλη της ΛΟΑΤΚΙ+ κοινότητας της εποχής. «Οριοφιλία» και «τρανσβεστιτισμός», «γκαρσόνες», «ανδρογυναίκες» και «αγοροκόριτσα», «γυναικοποιημένοι» και «ψιμυθιωμένοι νέοι», «κίναιδοι», «ερμαφρόδιτοι» και «τύποι Νικολέτας» είναι οι όροι που πριν από έναν αιώνα όριζαν την ομοφυλοφιλία και την αμφιφυλοφιλία, την «αρρενοπρέπεια» και τη «θηλυπρέπεια» και περιέγραφαν τις λεσβίες γυναίκες και τους γκέι άντρες, τα τρανς και τα ίντερσεξ άτομα. Στις σελίδες της παρούσας ατζέντας παρελαύνουν κάποιες ενδεικτικές και αντιπροσωπευτικές περιπτώσεις που απασχόλησαν τον αθηναϊκό ημερήσιο Τύπο πριν από έναν αιώνα, ιδίως κατά το γύρισμα από τη δεκαετία του 1920 στη δεκαετία του 1930, οπότε και αυτά τα θέματα βγήκαν δυναμικά από την ντουλάπα. Η συγκομιδή και η δημοσιοποίηση του συγκεκριμένου υλικού αποδεικνύει ότι η ορατότητα και τα δικαιώματα της LGBTQI+ κοινότητας δεν απασχολούν για πρώτη φορά την ελληνική κοινωνία στα μέσα της τρίτης δεκαετίας του 21ου αιώνα, αλλά συνιστούν ένα ζήτημα και ζητούμενο με βαθιά ρίζα και μακρύ παρελθόν που φτάνει σίγουρα μέχρι τα χρόνια του Μεσοπολέμου. Ενώ από μόνη της μια τέτοια έκδοση προσφέρει μια τεκμηριωμένη και πειστική απάντηση στην alt right προπαγάνδα και τις συντηρητικές θεωρίες που αρέσκονται να παρουσιάζουν τη συγκεκριμένη συζήτηση σαν κατασκεύασμα της σύγχρονης εποχής και σαν έξωθεν επιβεβλημένη ατζέντα με κρυφούς και σκοτεινούς σκοπούς. Αυτό, άλλωστε, παρωδεί και το λογοπαίγνιο του τίτλου που αξιοποιεί την αμφισημία της λέξης «ατζέντα» για να δηλώσει, όχι φυσικά το μεθοδευμένο πλάνο, αλλά τον ημερολογιακό προγραμματισμό.</description>
    </book>
    <book>
        <title>Ίχνη ζωής: διπλοί ορίζοντες σε δύο ηπείρους</title>
        <writer>Έφη Άλμπρεχτ-Πηλιούνη</writer>
        <category>Ιστορική λογοτεχνία</category>
        <description>Έχοντας περάσει τη ζωή μου σε δυο τόπους, δεν υπήρξα ποτέ μία οντότητα αλλά δύο, βιώνοντας ένα συνεχές πνευματικό και συναισθηματικό «jet lag». Δεν έχει σημασία σε ποια χώρα προσγειώνομαι, στην Ελλάδα ή στις Ηνωμένες Πολιτείες. Πάντα πιάνω τον εαυτό μου να αγωνίζεται να προσαρμοστεί σε διαφορετική ώρα και πολιτισμικό περιβάλλον. Είμαι «εδώ» και «εκεί» και «ανάμεσα», χωρίς να μπορώ να αποφασίσω οριστικά ποιο είναι το «εδώ» και ποιο το «εκεί», ποιο είναι το σημείο άφιξης και ποιο το σημείο αναχώρησης. Δεν μπορώ να πω με βεβαιότητα: «Αυτούς τους ανθρώπους τους ξέρω, γνωρίζω την υπαρξιακή τους ουσία και τον τόπο τους». Οι λαοί αλλάζουν. Οι πολιτικές καταστάσεις αλλάζουν. Εξωτερικοί παράγοντες αλλοιώνουν και μεταλλάσσουν τις πολιτισμικές κληρονομιές και τις ταυτότητες. [...] Σήμερα, μισό εκατομμύριο Ελληνόπουλα έχουν εγκαταλείψει τη χώρα, γιατί εκείνη δεν ανταποκρίθηκε στη φιλοδοξία τους για πρόοδο και ευδοκίμηση. Είναι οι νέοι άνθρωποι που σιγά σιγά θα αποκτήσουν διπλές ταυτότητες και θα ζουν με την ικανοποίηση αυτού που κέρδισαν, αλλά και με τη νοσταλγία εκείνου που έχασαν. Ευελπιστώ ότι τούτο το βιβλίο μπορεί να αγγίξει κάποιους από αυτούς, ώστε να κατανοήσουν τι σημαίνει να φεύγεις, ποιο είναι το τεράστιο κέρδος και ποιο το τίμημα.</description>
    </book>
    <book>
        <title>Κρίσιμες στιγμές</title>
        <writer>Γαλάτεια Καζαντζάκη</writer>
        <category>Κοινωνικό &amp; πολιτικό μυθιστόρημα</category>
        <description>Η περίεργη μαντάμ Ορτάνς. Η αυτοθυσία για τη διάσωση κάποιου καταζητούμενου. Το πορτρέτο της κυρίας Μπερτράν. Το σταματημένο ρολόι με τον Ιππότη και τη Μαρκησία σε στάση χορού. Του κύκλου τα γυρίσματα. Μια «αγία» οικογένεια. Η τρίτη ηλικία. Ένας παράνομος έρωτας. Η αδελφική αγάπη. Η μετάνοια. Η απώλεια ενός ανθρώπου αλλά και η ανάσταση ενός άλλου. Οι κρίσιμες στιγμές της Κατοχής. Από τις ωραιότερες συλλογές διηγημάτων της μεταπολεμικής πεζογραφίας, οι Κρίσιμες στιγμές, σχεδόν μισό αιώνα από την πρώτη τους έκδοση (1952), συγκλονίζουν με την ευαισθησία και τη διαχρονικότητα των θεμάτων τους. Οι πληγωμένες αλλά αξιοπρεπείς γυναίκες, οι αποκλεισμένοι και απόκληροι του αστικού χώρου, οι πνευματικοί άνθρωποι που δεν υποδύονται το ρόλο τους αλλά τον επωμίζονται, συναπαρτίζουν και σε αυτό το βιβλίο της Γαλάτειας Καζαντζάκη έναν θίασο που παλεύει για ένα καλύτερο μέλλον, γιατί «ο κόσμος που ζούμε παραέγινε βρόμικος» και «ένας άλλος πρέπει να ’ρθει να τον σαρώσει».</description>
    </book>
    <book>
        <title>Λόγια που αντέχουν στο χρόνο</title>
        <writer>Έλενα Αβραμίδου</writer>
        <category>Δοκίμιο / Μελέτη</category>
        <description>Λόγια που αντέχουν στο χρόνο, γιατί αντιστέκονται στο χρόνο, επειδή δεν χάνουν το νόημα και την αλήθεια τους. Θα έλεγα μάλιστα ότι, με το πέρασμα του χρόνου, αποχτούν μια άλλη λάμψη. Αυτό δεν φανερώνουν, άλλωστε, τα λόγια του Φερνάνδο Σαβατέρ για τη φιλοσοφία και την πολιτική και του Λεωνίδα Κύρκου για την υποχρέωση του πολίτη «να ανασκουμπωθεί»; Ή η απόφανση του Εμμανουήλ Κριαρά, «η παιδεία χειμάζεται σήμερα», και του Σταύρου Κουγιουμτζή, «ζούμε σε μια αντιαισθητική, αντιπνευματική εποχή»; Στον τόμο αυτό περιλαμβάνονται συνεντεύξεις που είχα την τιμή και τη χαρά να πάρω από ανθρώπους των οποίων είχα διαβάσει τα βιβλία, ακούσει τη μουσική και θαυμάσει τα σχέδια, τις ζωγραφιές και τις ταινίες, ώσπου μου δόθηκε η ευκαιρία να τους συναντήσω και να συνομιλήσω μαζί τους. Όπως συχνά συμβαίνει, αυτά που δημοσιεύονται είναι ένα ελάχιστο μόνο μέρος όσων είχα την τύχη να ακούσω και να καταγράψω σε ένα μαγνητοφωνάκι. Γιατί, πώς είναι δυνατό να χωρέσουν οι συνομιλίες με το Νίκο Μπακόλα και τον Ντίνο Χριστιανόπουλο, τον Τζάνι Βάτιμο και τον Αντόνιο Ταμπούκι σε 2-3 σελίδες ενός περιοδικού; Ή τα όσα πολύτιμα άκουσα στις αμέτρητες συναντήσεις με τον Κάρολο Τσίζεκ, και κατά τις επισκέψεις μου στο μικρό διαμέρισμα της οδού Γραβιάς με τη Ζωή Καρέλλη; Και πώς να περιγράψω τη χαρά της μέρας εκείνης στο σπίτι της Διδώς Σωτηρίου, κουβεντιάζοντας με τις ώρες και απολαμβάνοντας τα γευστικά εδέσματα που είχε ετοιμάσει η αδερφή της, Έλλη Παππά; Ή την τελευταία συνάντησή μου με το Γιώργο Κάτο σε ένα ουζερί της Μαρτίου, στη Θεσσαλονίκη, και την ανεξάντλητη διάθεση προσφοράς του Περικλή Σφυρίδη; Είναι ακόμη η πολύωρη συζήτηση με το Βιτορίνο Κούρτσι, έναν άνθρωπο βαθιάς πνευματικής καλλιέργειας και μεγάλης ευαισθησίας, μια ζεστή αυγουστιάτικη μέρα στην Απουλία της Ιταλίας εκείνη με τη Ντάτσια Μαραίνι, την κυρία των Ιταλικών Γραμμάτων, και τον Εντοάρντο Σανγκουϊνέτι, έναν από τους σπουδαιότερους Ιταλούς ποιητές του 20ού αιώνα. Είναι, τέλος, τα λόγια της Ελένης Γλύκατζη-Αρβελέρ, για τη γυναίκα και το Βυζάντιο κατά τη διάρκεια μιας επίσκεψής της στην Καβάλα του Πέτρου Ανταίου για τον Εμφύλιο, και η κινηματογραφική σκέψη του Αλέξη Δερμεντζόγλου. Η συνάντηση μαζί τους με πλούτισε σε γνώσεις και αισθήματα. Τα κουβαλάω μέσα μου ως κάτι πολύτιμο.</description>
    </book>
    <book>
        <title>Μακρόνησος: απόψε χτυπούνε τις γυναίκες</title>
        <writer>Νίτσα Γαβριηλίδη</writer>
        <category>Ιστορική λογοτεχνία</category>
        <description>Τα καλύτερα χρόνια της ζωής μας τα περνάμε μέσα στο καμίνι αυτό της εξορίας. Σφυρηλατηθήκαμε σαν το σίδερο που το καίει η φωτιά, σκληρύναμε πριν προλάβουμε ακόμα να ζήσουμε την τρυφερή μας ηλικία. Σβήσαμε κάθε όνειρο. Πνίξαμε τις επιθυμίες. Σα να μη μας έφτανε που ζήσαμε την πείνα, την κατοχή, το μίσος του εμφυλίου, τις εξορίες στη Χίο, στο Τρίκκερι, έπρεπε τώρα να γνωρίσουμε και τι θα πει Μακρόνησος. Η ζωή μας είχε κλείσει για καλά τις πόρτες της. Για μας, τα νιάτα του ’50 δεν υπήρχαν πανεπιστήμια, σχολεία κι έρωτες. Για μας έτυχαν οι φυλακές, τα στρατόπεδα, οι εκτελέσεις, οι εξορίες. Σε μας έτυχε ο μεγάλος λαχνός να ζήσουμε τις συνέπειες του εμφυλίου σπαραγμού. Να δούμε και να μάθουμε την ακριβή σημασία των λέξεων: Αλφάδιασμα - Καψόνια - Δήλωση - Τυραννία. Παρ’ όλα αυτά η γενιά αυτή στάθηκε άξια και αδάμαστη. Όταν μας φέρανε στη Μακρόνησο, ο Βασιλόπουλος, διοικητής του τάγματός μας, είπε: «Υπόθεση 10 ημερών». Τόσο μας είχε εκτιμήσει. Όμως η πορεία του απέδειξε το αντίθετο. Παρ’ όλα τα οργανωμένα εξοντωτικά μέτρα, οι γυναίκες στάθηκαν παλικάρια. Με τίποτα δεν τσάκισαν την ψυχή και το ηθικό τους.</description>
    </book>
    <book>
        <title>Με τα φτερά του «Μαρίκα»</title>
        <writer>Αθηνά Κακούρη</writer>
        <category>Ιστορική λογοτεχνία</category>
        <description>Ο γύρος της Μεσογείου με αεροπλάνο; Τέτοιο κατόρθωμα δεν έχει ξαναγίνει. Τα αεροπλάνα είναι καμωμένα από ξύλο και πανί, τα όργανα πλεύσεως υποτυπώδη, οι κίνδυνοι από την κακοκαιρία πολλοί. Η αεροπορία βρίσκεται στα πρώτα της βήματα. Κι όμως! Η διάσημη ηθοποιός Μαρίκα το επιχειρεί. Βρισκόμαστε στα 1920. Η Ελλάδα πολεμάει στα βάθη της Μικρασίας. Για να ενθουσιάσει τις ελληνικές παροικίες της Ρόδου, της Κύπρου, της Αλεξάνδρειας και να μαζέψει μεγάλες δωρεές για τα θύματα του πολέμου, η Μαρίκα αγοράζει ένα αεροπλάνο και οργανώνει ένα γύρο της ανατολικής Μεσογείου. Ο Νάσος και ο Στάθης, δυο ικανοί και θαρραλέοι αεροπόροι, αναλαμβάνουν το τόλμημα. Ανήκουν σε αντίθετες πολιτικές παρατάξεις, αλλά η φιλία τους ενώνει και ο σκοπός του ταξιδιού τους είναι ιερός. Θα τα καταφέρουν όμως; Οι περιπέτειες κυνηγιούνται από τη μια σελίδα στην άλλη, κι ενώ ο τρόμος διαδέχεται την ευθυμία και οι κίνδυνοι πληθαίνουν, δυνατά αισθήματα πλέκονται ανάμεσα στους νέους που πρωταγωνιστούν στο ιστορικό αυτό μυθιστόρημα.</description>
    </book>
    <book>
        <title>Μικρές φωτιές παντού</title>
        <writer>Σελέστ Ινγκ</writer>
        <category>Σύγχρονη λογοτεχνία</category>
        <description>Στο Σέικερ Χάιτς, ένα ήρεμο, προοδευτικό προάστιο του Κλίβελαντ, όλα είναι σχεδιασμένα ως την τελευταία λεπτομέρεια, από τη χάραξη των στριφογυριστών δρόμων ως το χρώμα των σπιτιών, ως τις επιτυχημένες ζωές που πρόκειται να ζήσουν οι κάτοικοί του. Και κανείς δεν ενσαρκώνει αυτό το πνεύμα καλύτερα από την Έλενα Ρίτσαρντσον, της οποίας η βασική αρχή είναι να σέβεται πάντα τους κανόνες. Τότε, στην ειδυλλιακή φούσκα που συνιστά τη ζωή της οικογένειάς της, μπαίνει η Μία Γουόρεν. Σύντομα η Μία και η κόρη της αποκτούν πολύ σημαντικότερο ρόλο στη ζωή τους από αυτόν των απλών ενοικιαστριών. Ώσπου το μυστηριώδες παρελθόν της Μία απειλεί να ανατρέψει την τόσο τέλεια οργανωμένη κοινότητα του Σέικερ Χάιτς. Το Μικρές φωτιές παντού διερευνά το βάρος των μυστικών, την τρομερή δύναμη της μητρότητας, καθώς και τον κίνδυνο που ελλοχεύει στην πεποίθηση πως ακολουθώντας τους κανόνες μπορείς να αποτρέψεις μια συμφορά.</description>
    </book>
    <book>
        <title>Μίντλμαρτς: μια μελέτη επαρχιακής ζωής</title>
        <writer>Τζωρτζ Έλιοτ</writer>
        <category>Λογοτεχνική μυθοπλασία</category>
        <description>Η Μαίρη Αν Έβανς (1819-80), περισσότερο γνωστή με το φιλολογικό ψευδώνυμο Τζωρτζ Έλιοτ, υπήρξε η κορυφαία ίσως λογοτέχνιδα της ύστερης βικτωριανής περιόδου. Με μια ιδιωτική ζωή που ερχόταν σε σύγκρουση προς τα πνιγηρά ήθη της βικτωριανής κοινωνίας κι επηρεασμένη έντονα από τα πρωτοπόρα πνευματικά κινήματα της εποχής, η Έλιοτ ασχολήθηκε αρχικά με τη λογοτεχνική κριτική και τις μεταφράσεις, αλλά στη συνέχεια αφιερώθηκε στο μυθιστόρημα. Στο λογοτεχνικό αυτό είδος η προσφορά της θεωρείται, έως τις ημέρες μας, καθοριστική, συνδυάζοντας πλούσιες αφηγηματικές πλοκές με διεισδυτικές ψυχολογικές αναλύσεις. Το αριστούργημά της Μίντλμαρτς (1871-72) αποτελεί το χαρακτηριστικότερο παράδειγμα της επανάστασης που η Έλιοτ επιφέρει στην παγκόσμια λογοτεχνία. Η συναρπαστική πλοκή του συνδυάζει τη λεπτομερέστατη απεικόνιση όλων των τάξεων της βικτωριανής κοινωνίας με την ευαίσθητη ενδοσκόπηση του ψυχισμού των ηρώων και ιδιαίτερα της ηρωίδας - όπου παρακολουθούμε τα πρώτα, έστω παρορμητικά και συγκεχυμένα, σκιρτήματα ανεξαρτησίας της καταπιεσμένης γυναίκας από την ανδρική αυθεντία. Το συνολικό αποτέλεσμα είναι μια πυκνή αφήγηση που συνεχίζει να αιχμαλωτίζει την προσοχή του αναγνώστη μέχρι σήμερα.</description>
    </book>
    <book>
        <title>Μόνο γιατί μ' αγάπησες</title>
        <writer>Μαρία Πολυδούρη</writer>
        <category>Ποίηση</category>
        <description>Τώρα μου μένει στου έρωτα την άγρια καταιγίδα Να ιδώ να μετρηθούν για με θάνατος και ζωή. Η Μαρία Πολυδούρη (1902-1930), εμβληματική ρομαντική μορφή της σύγχρονης ελληνικής ποίησης, ύμνησε με αμεσότητα και γνήσιο λυρισμό τον παθιασμένο, χωρίς ανταλλάγματα έρωτα, τον έρωτα-αντάρτη που πάει κόντρα σε κοινωνικές συμβάσεις και κατεστημένες αξίες. Ανυπότακτη και ασυμβίβαστη, πέρασε στην ιστορία για τη θυελλώδη σχέση της με τον ποιητή Κώστα Καρυωτάκη καθώς και για το τραγικό της τέλος, στα είκοσι οχτώ της μόλις χρόνια.</description>
    </book>
    <book>
        <title>Μυστικά των κήπων</title>
        <writer>Λενέτα Στράνη</writer>
        <category>Ποίηση</category>
        <description>"ΑΘΑΝΑΣΙΟΙ ΟΔΟΙ": Στεγνώνει ο έρωτας στις μακρινές διαδρομές· μα όσο εξαερώνονται οι χυμοί του τόσο αναδίδει άρωμα λεβάντας - παραμυθία στη θνητή του υπόσταση Θαμμένος τότε στο ερμάρι της ψυχής απομακρύνει τα Παράσιτα του έξω κόσμου.</description>
    </book>
    <book>
        <title>Νάντια</title>
        <writer>Λένα Διβάνη</writer>
        <category>Σύγχρονη λογοτεχνία</category>
        <description>H Νάντια είναι 22 χρόνων. Είναι αισθητικός της Clinique. Δουλεύει στον Χόντο της Ερμού. Η Νάντια ζει μια κανονική ζωή. Έχει μια οικογένεια που την προστατεύει, μια δουλειά που της αρέσει, φίλες που τη συντροφεύουν, τον Τάσο που την αγαπάει. Η Νάντια κανονικά θα ήταν ένα κορίτσι σαν όλα τα άλλα. Αλλά δεν είναι. Η Νάντια κανονικά θα ήταν ευτυχισμένη. Αλλά δεν είναι. Ένα βιβλίο αφιερωμένο σε όσους δεν χωράνε στη ζωή τους και δεν ξέρουν γιατί. Ένα βιβλίο για τους μυστικούς κήπους που αίφνης ανθίζουν εντός μας. Για τις παράδοξες απαντήσεις που αναποδογυρίζουν την τροχιά της ζωής μας απελευθερώνοντας όλα τα ενδεχόμενα.</description>
    </book>
    <book>
        <title>Νύφες</title>
        <writer>Ιωάννα Καρυστιάνη</writer>
        <category>Ιστορική λογοτεχνία</category>
        <description>Το 1922 εφτακόσιες γυναίκες αφήνουν την Ανατολή και στοιβάζονται στην Γ' θέση του ποντοπόρου πλοίου που θα τις πάει στην Αμερική, εκεί που τις περιμένουν άγνωστοι άντρες. Στο μπαουλάκι τους ένα οικογενειακό νυφικό και η φωτογραφία του γαμπρού για την αναγνώριση. Στις είκοσι μέρες του ταξιδιού συμβαίνουν πολλά. Στη ζωή για όλους μας υπάρχει ένας έρωτας που δε θα ξεχάσουμε ποτέ. Οι Νύφες είναι ένα ταξίδι με πολλές σημασίες. Βίωμα βάναυσης αποκοπής από τη θερμή φωλιά των παιδικών και νεανικών χρόνων. Βίωμα απώλειας του ελάχιστου αλλά και του μέγιστου αγαθού, ο άνθρωπος να μιλάει και να ακούει γύρω του τη μητρική του γλώσσα. Είναι όμως και προσδοκία για το καθημερινό μεροκάματο και καθημερινό φαΐ. Είναι ένα σωσίβιο για το φτωχόκοσμο που ναυάγησε στις φουρτούνες της πολύπαθης εποχής και περιοχής.</description>
    </book>
    <book>
        <title>Ο γυάλινος κώδων</title>
        <writer>Σύλβια Πλαθ</writer>
        <category>Λογοτεχνική μυθοπλασία</category>
        <description>"Ήταν ένα περίεργο, αποπνικτικό καλοκαίρι, το καλοκαίρι που οι Ρόζενμπεργκ οδηγήθηκαν στην ηλεκτρική καρέκλα κι εγώ ούτε που ήξερα τι γύρευα στη Νέα Υόρκη. Τα χάνω με τις εκτελέσεις. Η ιδέα της θανάτωσης με ηλεκτροπληξία με αρρωσταίνει κι ήταν το μόνο πράγμα για το οποίο έγραφαν οι εφημερίδες - οι επικεφαλίδες με κοιτούσαν επίμονα σαν γουρλωμένα μάτια στη γωνιά κάθε δρόμου και στις μουχλιασμένες εξόδους του μετρό που μύριζαν φιστίκια. Δεν είχε καμία σχέση με μένα, μα δεν μπορούσα να σταματήσω να αναρωτιέμαι πώς θα ήταν να καίγεσαι ζωντανός, η φωτιά να διατρέχει όλα σου τα νεύρα. Σκεφτόμουν ότι δεν πρέπει να υπάρχει χειρότερο πράγμα στον κόσμο." Ο Γυάλινος Κώδων είναι το μοναδικό μυθιστόρημα της Σύλβια Πλαθ. Το βιβλίο ξεχώρισε για την ένταση και τη ζωντάνια της πρόζας του, την υπέρβαση των υφιστάμενων ορίων μεταξύ μυθοπλασίας και πραγματικότητας και συνέβαλε στο να καταστήσει την Πλαθ ένα διαχρονικό φεμινιστικό ίνδαλμα. Εκδόθηκε με ψευδώνυμο μερικές εβδομάδες πριν από την αυτοκτονία της συγγραφέως.</description>
    </book>
    <book>
        <title>Οι ορισμοί της γυναικοκτονίας</title>
        <writer>Νταϊάνα Ράσελ</writer>
        <category>Δοκίμιο / Μελέτη</category>
        <description>Η Νταϊάνα Ράσελ υπήρξε μία από τις πρώτες φεμινίστριες που ήδη από τα μέσα της δεκαετίας του 1970 ανακάλυψαν και πρότειναν τον όρο γυναικοκτονία. Θεωρώντας ότι ο γενικός όρος "ανθρωποκτονία" είναι ανεπαρκής και αποπροσανατολιστικός, η Ράσελ υιοθετεί τον όρο γυναικοκτονία για να περιγράψει, μεταξύ άλλων, τα εγκλήματα κατά των γυναικών για λόγους μισογυνικούς και σεξιστικούς, όταν το κίνητρο της βίας χαρακτηρίζεται από ένα αίσθημα κυριότητας ή/και ανωτερότητας απέναντι στα θηλυκά. Τι είναι η γυναικοκτονία; Πότε εμφανίζεται ο όρος; Τι γράφουν τα λεξικά του 19ου αιώνα; Πότε προτείνεται στο φεμινιστικό κίνημα και πώς το αντιμετωπίζει στην αρχή; Τι πολιτικά χαρακτηριστικά μπορεί να αποκτήσει η έννοια αυτή; Πώς εξελίσσεται η συζήτηση για τη γυναικοκτονία και τι ακριβώς λένε οι προτεινόμενοι ορισμοί; Τι προβλήματα παρουσιάζουν οι διαφορετικές προσεγγίσεις και τι συγκλίσεις μπορούν να γίνουν; Πώς αντιμετωπίζουν τον όρο στην Ινδία, στις χώρες της Λατινικής Αμερικής και στον Δυτικό κόσμο; Ποια είδη γυναικοκτονίας υπάρχουν; Αυτά είναι μερικά από τα θέματα που πραγματεύεται η Νταϊάνα Ράσελ στο κείμενο που παρουσιάζουμε εδώ, προσπαθώντας να συμβάλει με τον δικό της τρόπο στις συζητήσεις γύρω από την έννοια της γυναικοκτονίας και να επισημάνει τον σημαντικό κοινωνικό και πολιτικό αντίκτυπο που μπορεί να έχει η υιοθέτηση του όρου για τα άτομα και τα κοινωνικά σύνολα. Η ίδια επιμένει στον δικό της ορισμό: η δολοφονία γυναικών από άνδρες επειδή είναι γυναίκες. Στα Επιλεγόμενα της έκδοσης η Κολομβιανή Ντόρις Λάμους Καναβάτε υποστηρίζει πως ό,τι συμβαίνει στα σώματά μας είναι εμποτισμένο με πολιτική που σχετίζεται τόσο με τον τρόπο που λειτουργούν οι κοινωνίες όσο και με τις μεθόδους που ασκείται και αναπαράγεται η εξουσία. Ακολουθώντας τη σκέψη του Μισέλ Φουκώ και διαφόρων φεμινιστριών, όπως η Ράσελ και η Λαγκάρντε, η συγγραφέας αντιμετωπίζει τη γυναικοκτονία ως μια μορφή σεξιστικής τρομοκρατίας, δίνοντας παράλληλα ιδιαίτερη έμφαση στην πατριαρχική και εξουσιαστική οργάνωση των σύγχρονων κοινωνιών και στους ιδεολογικούς μηχανισμούς που τη συντηρούν και την αναπαράγουν.</description>
    </book>
    <book>
        <title>Όταν σκοτώνουν τα κοτσύφια</title>
        <writer>Λη Χάρπερ</writer>
        <category>Κοινωνικό &amp; πολιτικό μυθιστόρημα</category>
        <description>"Σκοτώστε όσες κίσες θέλετε, αν μπορείτε να τις πετύχετε, αλλά να θυμάστε ότι είναι αμαρτία να σκοτώσεις τα κοτσύφια". Αυτή είναι η συμβουλή του δικηγόρου Άτικους Φιντς στα παιδιά του, καθώς ο ίδιος αποφασίζει να υπερασπιστεί στο δικαστήριο το πραγματικό "κοτσύφι" αυτής της υπέροχης ιστορίας, έναν νεαρό μαύρο. [...] Το φαινομενικά γαλήνιο και ειρηνικό Μέικομπ της Αλαμπάμα είναι στην πραγματικότητα βουτηγμένο στην προκατάληψη, τη βία και την υποκρισία. Αλλά τη ναρκωμένη συνείδηση της πόλης θα συνταράξει το σθένος ενός ανθρώπου που αγωνίζεται για δικαιοσύνη... Ένα από τα πιο αγαπημένα μυθιστορήματα που γράφτηκαν ποτέ, το "Όταν Σκοτώνουν τα Κοτσύφια" συγκαταλέγεται ανάμεσα στα αξιολογότερα κλασικά έργα της σύγχρονης λογοτεχνίας.</description>
    </book>
    <book>
        <title>Παραστρατημένοι</title>
        <writer>Λιλίκα Νάκου</writer>
        <category>Κοινωνικό &amp; πολιτικό μυθιστόρημα</category>
        <description>Είναι δυνατόν ο ζόφος και η δυστυχία να συνθέτουν ένα συναρπαστικό ανάγνωσμα; Η απάντηση είναι καταφατική, και το γνωρίζουν όλοι οι αναγνώστες λογοτεχνίας. Οι Παραστρατημένοι εντάσσονται στα μεγάλα νεοελληνικά μυθιστορήματα του είδους. «Μια οικογένεια που βασανίζεται στο κέντρο του μυθιστορήματος» γράφει ο Απόστολος Σαχίνης. «Στο βιβλίο βλέπουμε μια ομάδα προσώπων που χωρίς να διεκδικούν τον τίτλο του ήρωα και χωρίς να απομακρύνονται από το μέσο επίπεδο του κοινού ανθρώπου, ζουν μέσα στο κλίμα της αποτυχίας και στην ατμόσφαιρα του ξεπεσμού. Θα μείνουν στην ιστορία της νεότερης πεζογραφίας μας σαν ένα πικρό και πονεμένο δοκίμιο για τη δυστυχία και την μοναξιά του ανθρώπου». Και ο Γρηγόριος Ξενόπουλος: «Το ελληνικό μυθιστόρημα έχει βρει τη μορφή του με τους Παραστρατημένους της Λιλίκας Νάκου. Γιατί η Λιλίκα Νάκου έχει το δώρο να επικοινωνεί με τον αναγνώστη της. Μας άνοιξε ένα παράθυρο προς τη Δύση. Τα περισσότερα βιβλία που γράφηκαν ως τότε ήταν σχεδόν ηθογραφίες. Η Λιλίκα Νάκου, με το βίωμά της στο εξωτερικό, μας κάνει να δούμε με το πνεύμα της Ευρώπης, έχοντας ωστόσο βαθιές ρίζες στη γη της Ελλάδος».</description>
    </book>
    <book>
        <title>Περσέπολις</title>
        <writer>Μαργιάν Σατραπί</writer>
        <category>Ιστορική λογοτεχνία</category>
        <description>Πως μεγαλώνει ένα παιδί στο Ιράν στα δύσκολα χρόνια της ανατροπής του Σάχη της ισλαμικής επανάστασης και του πολέμου Ιράν Ιράκ. Η Μαργιάν Σατραπί αφηγείται τα παιδικά της χρόνια και ταυτόχρονα μια ταραγμένη περίοδο της σύγχρονης ιστορίας της πανάρχαιης χώρας της μέσα από την καθημερινότητα και την ασυνήθιστη ιστορία της οικογένειάς της. Η καταπίεση των ανθρώπων και ιδιαίτερα των γυναικών, η εντυπωσιακή αντίθεση δημόσιου και ιδιωτικού βίου, η πανανθρώπινη δίψα για ελευθερία, ειρήνη και δημοκρατία, με τα μάτια μιας αξιολάτρευτης πιτσιρίκας δοσμένα με χιούμορ, συγκίνηση και τρυφερότητα. Πολυεπίπεδο, βαθιά πολιτικό, ένα καίριο σχόλιο στα ανελεύθερα καθεστώτα και τον πόλεμο, το βιβλίο μας θυμίζει τη δύναμη του ανθρώπου όπου γης να μάχεται κάθε είδους αυταρχισμό.</description>
    </book>
    <book>
        <title>Σημεία στίξεως</title>
        <writer>Μαρία Λαϊνά</writer>
        <category>Ποίηση</category>
        <description>"ΚΥΡΙΩΣ": γλυκαμένη από τον θυσανωτό μπλε της ψίθυρο η ποίηση κυρίως δυναμώνει τον ήχο της σιωπής.</description>
    </book>
    <book>
        <title>Σιωπάς για να ακούγεσαι</title>
        <writer>Μάρω Βαμβουνάκη</writer>
        <category>Σύγχρονη λογοτεχνία</category>
        <description>Κανέναν μα κανέναν δεν μπορείς να κερδίσεις, ούτε καν ένα αφελές μικρούλι παιδί, εφόσον του αφαιρείς την ελευθερία τού να μη συμφωνήσει μαζί σου. Αν απαγορεύεις την ελευθερία στον άλλο, και βασιλιά να τον στέψεις, δε θα διαρκέσει η λαμπερή συμφωνία σας. Σύντομα θα αισθανθεί δυσφορία, ότι κάπως παγιδεύτηκε και βρέθηκε εκεί όπου δε θέλει. Τα χρυσά κλουβιά τα ανακάλυψαν τύποι σαν τη γυναίκα της πρώτης ιστορίας μας, όμως, κλειδωμένο, ένα πουλί μαραίνεται. Ο Ελύτης γράφει πως γίνεται να φυλακίσεις ένα αηδόνι αλλά δεν μπορείς να φυλακίσεις τον κελαηδισμό του. Υπάρχουν όμως προσωπικότητες τόσο ανασφαλείς, εξαρτημένες και εξωφρενικά εγωιστικές, ώστε κρατούν κλειδωμένο το αηδόνι τους, έστω και άλαλο, έστω και νεκρό. Ξέρουν πολύ καλά άλλωστε την τέχνη να ταριχεύουν. Όλοι μας έχουμε συναπαντηθεί με τέτοιους χαρακτήρες. Δεν είναι λίγοι και γνωρίζουν να πλέκουν ιστούς σαν την αράχνη. Όσο πιο εξαρτημένοι είμαστε εμείς οι ίδιοι τόσο τσιμπάμε στους χειρισμούς τους. Ο ελεύθερος, ο ανεξάρτητος άνθρωπος δεν τους ανέχεται, γρήγορα κάνει πέρα, σύντομα κόβει μαζί τους τις διαπραγματεύσεις. Όμως πόσοι είμαστε εντελώς ανεξάρτητοι; Όλοι έχουμε τις αναγκεμένες πληγές μας, τις μειονεξίες μας, τα παθήματα και τα πάθη μας. Όλοι κουβαλάμε στο αίμα μας τους πειρασμούς της τρέλας. Παρά ταύτα πάντα υπάρχει τρόπος να γιατρεύεσαι όταν όντως το αποφασίζεις, διότι η υγεία είναι πιο επιθετική και δυναμική από την αρρώστια.</description>
    </book>
    <book>
        <title>Τα δέντρα που δεν ρίζωσαν</title>
        <writer>Ελένη Δεληδημητρίου</writer>
        <category>Ιστορική λογοτεχνία</category>
        <description>Οι αληθινές αυτές αφηγήσεις των Ελλήνων μεταναστών της Γερμανίας είναι μια κατάθεση ψυχής, είναι η ίδια τους η ζωή που έφυγε στα ξένα και άφησε πίσω της ατέλειωτους χωρισμούς, κούραση, αγωνία και ένα παράπονο στα χείλη. Τελικά αυτή ήταν η ζωή που ονειρεύτηκαν να ζήσουν στα ξένα; Ξεκίνησαν να βρουν την τύχη τους τη δεκαετία του '60 με μόνο εφόδιο τα νιάτα τους και τα γερά τους μπράτσα. Δεν ήθελαν να μείνουν για καιρό στα ξένα, γιατί στην καρδιά τους ήταν φυτεμένη η Πατρίδα. Εκεί στη φτωχή γειτονιά που γεννήθηκαν και μεγάλωσαν. Το χρήμα όμως ήταν γλυκό, μπήκαν μέσα στα εργοστάσια, φίρμες, δρόμους και δουλεύοντας σαν κουρδισμένα ρολόγια, ξεχάστηκαν να γυρίσουν και γέρασαν στα ξένα. Τα περισσότερα σπίτια που κτίσανε στην πατρίδα, παραμένουν κλειστά. Σώπασαν και περιμένουν τον νοικοκύρη τους που αργεί να γυρίσει.</description>
    </book>
    <book>
        <title>Τι έμαθα περπατώντας στον κόσμο</title>
        <writer>Λένα Διβάνη</writer>
        <category>Σύγχρονη λογοτεχνία</category>
        <description>Όταν τελειώσεις σχολείο και πανεπιστήμιο, φίλε αναγνώστη, ένας τρόπος υπάρχει να συνεχίσεις την εκπαίδευσή σου: να ξεβολευτείς. Να αφήσεις τον καναπέ και να αρπάξεις σακίδιο, μποτάκια και διαβατήριο. Να αγαπήσεις τα λιμάνια, τα αεροδρόμια, τις άγνωστες λέξεις, τον ύπνο σε σκηνή, τις παράξενες φάτσες, τις αναπάντεχες συναντήσεις. Να φτάσεις στην εκρηκτική Βενεζουέλα του ετοιμοθάνατου Τσάβες, στη σέξι Κούβα όπου όλα αλλάζουν εκτός από τη λατρεία του Τσε, στην προβιομηχανική Αιθιοπία των κομμένων κλειτορίδων, στο Βιετνάμ όπου ο σκύλος είναι σπουδαίος μεζές, στη Γη του Πυρός όπου ο Δαρβίνος εμπνεύστηκε τη θεωρία του, στη Νέα Ζηλανδία των Μαορί όπου το νερό τρέχει ανάποδα, για να δεις τον κόσμο ανάποδα: όχι μόνο πόλεις, που είναι σκέτη βιτρίνα - για να δεις όλη την αλήθεια, πρέπει να πας και στα χωριά και στα βουνά. Μην τρομάζεις, δεν χρειάζεται να είσαι αθληταράς. Όποιος θέλει να ανεβεί ανεβαίνει. Εγώ το πρωτόκανα πριν από δεκαέξι χρόνια - θα δεις πώς και γιατί. Αποφάσισα λοιπόν να κλείσω σ' ένα βιβλίο τις πιο αστείες, μαύρες, απροσδόκητες ιστορίες που με συνάντησαν όσο περπατούσα στα βουνά και στις πόλεις του κόσμου. Είπα να σου διηγηθώ τι έπαθα και τι έμαθα, μήπως την επόμενη φορά έρθεις κι εσύ.</description>
    </book>
    <book>
        <title>Το αρχείο των χαμένων παιδιών</title>
        <writer>Βαλέρια Λουιζέλι</writer>
        <category>Κοινωνικό &amp; πολιτικό μυθιστόρημα</category>
        <description>Μια μητέρα και ένας πατέρας ξεκινούν με τα δυο τους παιδιά ένα ταξίδι με το αυτοκίνητο από τη Νέα Υόρκη ως την Αριζόνα μες στην κάψα του καλοκαιριού. Προορισμός τους η Απατσερία, η περιοχή που κάποτε ήταν η πατρίδα των Απάτσι. "Μα γιατί στους Απάτσι, Μπαμπά;" ρωτάει το δεκάχρονο αγόρι. "Επειδή ήταν οι τελευταίοι από κάτι" απαντάει ο πατέρας. Στο αυτοκίνητο παίζουν παιχνίδια και τραγουδούν όλοι μαζί. Αλλά απ' το ραδιόφωνο δεν ακούνε μόνο μουσική, ακούνε και τις ειδήσεις για τη "μεταναστευτική κρίση": χιλιάδες παιδιά προσπαθούν να διασχίσουν τα νοτιοδυτικά σύνορα και να μπουν στις ΗΠΑ. άλλα συλλαμβάνονται κι άλλα χάνονται για πάντα στην έρημο. Καθώς το ταξίδι της οικογένειας εξελίσσεται, αντιλαμβανόμαστε πως και στο εσωτερικό της σοβεί μια κρίση. Μια ρωγμή ανοίγεται στη σχέση των γονιών τους και τα παιδιά τη νιώθουν σχεδόν κάτω από τα πόδια τους. Ειπωμένο από διάφορες καθηλωτικές φωνές, αναμειγνύοντας κείμενα, ήχους και εικόνες, το αρχείο των χαμένων παιδιών είναι ένα αξιοθαύμαστο λογοτεχνικό επίτευγμα. Είναι επίσης μια πολύ συγκινητική ιστορία για το πώς καταγράφουμε τις εμπειρίες μας και πώς θυμόμαστε αυτά που μετράνε περισσότερο, αλλά και για το πώς αντιλαμβανόμαστε τη δικαιοσύνη και την ισότητα στις μέρες μας.</description>
    </book>
    <book>
        <title>Το πορφυρό χρώμα</title>
        <writer>Άλις Γουόκερ</writer>
        <category>Κοινωνικό &amp; πολιτικό μυθιστόρημα</category>
        <description>Το Πορφυρό χρώμα, το εμβληματικό μυθιστόρημα που άλλαξε για πάντα τη σύγχρονη αμερικανική λογοτεχνία, περιγράφει τη ζωή δύο Αφροαμερικανίδων στον βαθύ αμερικανικό Νότο των αρχών του εικοστού αιώνα. Χωρισμένες από τότε που ήταν μικρά κορίτσια, οι αδερφές Σίλι και Νέτι διατηρούν την ελπίδα τους καθώς και την πίστη τους η μια στην άλλη παρά τον χρόνο, την απόσταση και τη σιωπή ανάμεσά τους. Με μια σειρά επιστολών που εκτείνονται σε μια μακρά περίοδο, το έργο αυτό ξεδιπλώνει τη μαγεία του, καλώντας τους αναγνώστες να γνωρίσουν τους ήρωες που προβάλλουν μέσα από τις σελίδες του με τρόπο γλαφυρό και ανεξίτηλο. Το Πορφυρό χρώμα έσπασε τη σιωπή για την ενδοοικογενειακή βία και τη σεξουαλική κακοποίηση αφηγούμενο τη ζωή γυναικών που μέσα από τον πόνο, την αγωνία και τη συνεχή προσπάθειά τους κατέκτησαν τη συντροφικότητα, την εξέλιξη, την ανθεκτικότητα και τη γενναιότητα. Βαθιά συγκινητικό, το έπος της Άλις Γουόκερ μας οδηγεί σε ένα πνευματικό ταξίδι προς τη λύτρωση, την αγάπη και, κυρίως, την ελπίδα.</description>
    </book>
    <book>
        <title>Τώρα να δούμε εσείς τι θα κάνετε</title>
        <writer>Κατερίνα Γώγου</writer>
        <category>Ποίηση</category>
        <description>Η Κατερίνα Γώγου (1940-1993), εκτός από τη μεγάλη πορεία της στο θέατρο και στον κινηματογράφο, χάραξε σημαντική τροχιά και στη νεοελληνική ποίηση, κατορθώνοντας να περάσει στο συλλογικό επίπεδο τις αγωνίες της προσωπικής διαδρομής της στην τέχνη και τη ζωή. Η βαθιά πολιτική στάση της, η αναρχική της διάθεση, η περιθωριακή συνείδησή της και οι κοινωνικές ανησυχίες της διαπερνούν ολόκληρη την ποιητική της παραγωγή, που ξεκίνησε το 1978 και ολοκληρώθηκε το 2002, με τη μεταθανάτια έκδοση του Με λένε Οδύσσεια. Στον τόμο Τώρα να δούμε εσείς τι θα κάνετε συγκεντρώνεται το σύνολο του έργου της: οι συλλογές Τρία κλικ αριστερά, Ιδιώνυμο, Το ξύλινο παλτό, Απόντες, Ο μήνας των παγωμένων σταφυλιών και Νόστος, που εκδόθηκαν πριν από το 1993, καθώς και το μεταγενέστερο Με λένε Οδύσσεια, στο οποίο είχαν συμπεριληφθεί αδημοσίευτα ποιήματά της, δακτυλόγραφες ή χειρόγραφες σημειώσεις της με ημερολογιακή πρόθεση, κάποιες ενάρξεις εξιστορήσεων και τρεις παραλλαγές δικών της σεναρίων. Ένα βιβλίο που απευθύνεται τόσο στους λάτρεις της ποίησης της Κατερίνας Γώγου όσο και στους αμύητους αναγνώστες που επιθυμούν να αποκτήσουν σφαιρική εικόνα του σημαντικού της έργου.</description>
    </book>
    <book>
        <title>Υπαρξιστής</title>
        <writer>Δήμητρα Παπακωνσταντοπούλου</writer>
        <category>Λογοτεχνική μυθοπλασία</category>
        <description>Ένας ανήσυχος και τολμηρός ήρωας προσπαθεί να λύσει τους υπαρξιακούς του προβληματισμούς μέσω της ενδοσκόπησης και της αδιάκοπης προσκόμισης εμπειριών. Με άμεση αφήγηση για το ταξίδι του προσδιορισμού του, μας προσφέρει ένα διαβατήριο να τον συντροφέψουμε σ' αυτό. Ωμός, ρομαντικός και περίτρανα μπερδεμένος, ο Υπαρξιστής εξερευνά την ανθρώπινη φύση και το νόημα της ζωής. Ένα έργο στοχαστικό με θεατρικότητα, δυνατούς διαλόγους και ζωντανές περιγραφές. Όλες οι σκέψεις του ήρωα από τα έγκατα του μυαλού του σ' εμάς.</description>
    </book>
</library>